

（廟街）
相士
先生，你額有朝天骨，眼中有靈光，仙人托世，神仙下凡，終於畀我等到你。


（史提芬周欲走）
相士
咪郁，雖然我洩露天機，災劫難免，但係我命中注定，就算我冒再大嘅危險，我都要同你睇個全相嘅。


（史提芬周仍然不理）
相士
先生！先生！先生！先生！


（史提芬周幫襯火雞嘅麵檔）
史提芬周
唔該畀碗藞䕢麵呀。
史提芬周
鹼水麵冇過冷河，所以成碗湯有鹼水味。魚蛋亦都冇魚味，但係你為咗掩飾，專登加啲咖喱汁將佢做成咖喱魚蛋，但係噉做太天真嘞，因為你煮嘅時間唔夠，咖喱味根本只係喺表面，而冇入到裏便，掂到湯之後仲要沖走埋。好好哋一粒咖喱魚蛋，畀你整到冇魚味亦都冇咖喱味，失敗！蘿蔔冇揀過啦，太多渣，失敗！豬皮又煮得太腍，冇咬口呀，失敗！啲豬紅鬆泡泡，一夾就散，失敗中嘅失敗！最慘係啲大腸，裏面都未通乾淨，仲有嚿屎，你有冇搞錯呀？（火雞唔理佢）
史提芬周
喂！屎呀喂！（火雞唔理佢）
史提芬周
喂！屎呀喂！（嗌多次）
史提芬周
喂！屎呀喂！（嗌得仲大聲）
火雞
攞去抆咗佢吖！（遞廁紙畀史提芬周）
史提芬周
唔好咁幽默好喎！我四圍唱你有屎㗎喎！
火雞
唱乜鬼野呀！話明藞䕢麵有兩嚿屎有幾咁奇呀？廿三文呀！
史提芬周
你畀我呀？
火雞
噓！
史提芬周
噓！講咗咁耐野畀返卅文嚟睇醫生啦！
火雞
噓！
史提芬周
畀吓面啦！話晒都食神呀！
火雞
食神？
史提芬周
食神！


（兩人對望良久）


（另一邊廂）
相士
你額有朝天骨，眼中有靈光，仙人托世，神仙下凡，終於畀我等到你嘞。
神仙
我神仙喺呢區都起晒朵㗎啦！使咩你講呀？死婆！
相士
喂！搵食啫，唔使咁hurt我呀嘩？
神仙
死婆！
相士
死佬！
神仙
死婆！
相士
死佬！
……




（全港至尊名廚大賽）
司儀
全港至尊名廚大賽，現在開始！


（眾參賽者向史提芬周鞠躬）
司儀
有請我哋今晚嘅評判——食神！


（啲記者爭相影相）
司儀
食神首先要品評嘅，就係大龍鳳酒樓嘅總廚，戴龍師傅嘅「皇帝炒飯」。
史提芬周
（食咗一啖）
好！居然將啲米釀喺基圍蝦裏面嚟蒸熟，再用原隻吉品鮑魚榨汁，加上極品官燕嚟炒。表面上睇起嚟係平平無奇嘅炒飯，其實上是金雕玉砌，高深莫測，不愧有「炒王」嘅稱號。
戴龍
哈…哈…哈…
史提芬周
可惜，水分太多，飯粒太軟影響咗口感，因為你連炒飯最基本嘅常識都忽略咗。要用隔夜飯炒呀炒王！零分！
戴龍
啊！
司儀
跟住要試食嘅就係錦江飯店大廚劉三師傅嘅「錦繡多味魚」！
史提芬周
嘩！居然用蘇眉頭、星斑背、三刀腩、𩶘魚身、奀哥尾嚟重新砌成一條魚，仲要一邊蒸一邊炸，每種魚兩種食法，總共十種唔同味道，條魚真係……真係受咗輻射噉喎！睇見就想嘔喇，你仲話叫我食？！零分！返屋企自己檢討吓！
劉三
我……
史提芬周
你咪就係多嚿魚囉你！
廚師甲
唔係多嚿魚，你係多咗幾嚿魚呀！你呀！你呀！你多咗幾嚿魚呀！
司儀
即刻要試食嘅就係御善坊陳東師傅嘅素菜「金縷佛衣」！
史提芬周
咦！呢味齋菜，材料變化豐富，刀工細膩，造型突出，連最難雕嘅豆腐都畀你雕到十分精細喎！雕咗幾耐呀？
陳東
雕咗成日㗎啦！
史提芬周
噉咪得個雕字！臭晒啦！你聞到嗎？
陳東
聞到。不過，主要呢個菜式呢，顯示我快刀手嘅刀工啫！
史提芬周
唔該伸出你嘅左手。突出你嘅中指。（陳東嘅中指粘咗膠布）
史提芬周
快刀手，就切損手，好野！（畀陳東零分）
司儀
而家只係剩得五羊酒家大廚楊震天嗰味「乾坤燒鵝」啫，睇嚟今次要攞冠軍佢好穩陣啦！
史提芬周
（用手掂燒鵝）
凍晒喇，零分！收工！
楊震天
咪住！叫得「乾坤燒鵝」，當然內有乾坤喇。其實，我係食裏便啲禾花雀咋！啲禾花雀吸收燒鵝嘅香味，而且保溫，喺呢個時間食，啱啱好呀！每一個細節，我都計算埋㗎！食神，你無話可說啩！
司儀
精彩呀！今屆嘅至尊名廚終於誕生嘞！
史提芬周
咪住！都係零分！
楊震天
吓！
司儀
喂！唔係呀嘩？
楊震天
點解呀？
史提芬周
因為太醜樣嘞。
楊震天
冇可能嘅，我啲禾花雀係百中選一，無論身材、樣貌都係一等一啵！
史提芬周
我並唔係指啲雀，係指閣下！
楊震天
我醜樣！（問旁人）喂！醜樣關餸咩事呀？
史提芬周
關事，試問見到閣下個樣，仲邊有胃口食。所以我都唔敢望你。
楊震天
醜樣冇罪㗎！
史提芬周
有罪，作為一個廚師，應該考慮到食客最細微嘅心理，等於三級片嘅女星，都要去隆胸嚟取悅觀眾，你有啲潛質嘅，不過整咗容先講！
楊震天
呀！（雙手掩面痛哭）
記者
擘開佢隻手啦！
司儀
估唔到食神對菜式嘅要求係咁嚴格㗎！究竟點先可以煮到個無懈可擊嘅餸出嚟呢？
史提芬周
其實煮食之道，最緊要係一個字——（劃咗個「心」字出嚟）
史提芬周
呢味「彩虹鮮花拔絲」，係我送畀大家嘅甜品。
司儀
吓！係個心字？！
史提芬周
冇錯，只有用心，先可以做到最好嘅菜！
楊震天
（食咗一啖）好好味呀！
司儀
佢高傲，但係宅心人厚；佢低調，但係受萬人景仰；佢可以將神賜畀人類嘅火運用得出神入化，可以煮出堪稱火之藝術嘅超級菜式！佢究竟係神仙嘅化身，定係地獄嚟嘅使者呢？冇人知，但係可以肯定，每一個人都畀佢一個稱號──食神！（畀史提芬周摑咗一巴）
史提芬周
你就噉「神仙嘅化身」咪得囉！你講乜野地獄嘅使者呀！地獄關我咩事呀？
司儀
我諗住加少少神秘感畀你咋嘛！
史提芬周
你諗住？噉幾時輪到我諗呀喂？神秘感！神你老母！黑晒畫面一眼spotlight打落嚟打到你條粉腸成隻鬼噉呀，你仲嫌唔夠神秘感？我而家唔係拍恐怖片呀大佬！
司儀
導演叫㗎！
史提芬周
嗰個導演你同我搵人買起佢，跟住你再同我搵人買起你。有啲噉嘅廢柴導演呀！要有你啲噉嘅廢柴司儀大家配合埋一齊先嚟跣到我咋嘛！你而家係咪玩我吖？
司儀
對唔住呀！我保證下次執好啲稿佢吖！我而家去改一改佢。
史提芬周
廢柴！你條廢柴！你記住呀你係一碌廢柴，你唔好行返去，你碌返去好呀你。
史提芬周
（走去另一邊）
各位師傅，辛苦晒！
各師傅
（拍手）


（史提芬周同各師傅逐一扼手）
戴龍
心照啦食神！
史提芬周
唔好噉講！唔好噉講！
史提芬周
（同劉三扼手）
劉三
應該嘅！
史提芬周
多幾嚿魚呀你！
劉三
練咗好耐㗎喇。……
陳東
有咩需要幫手開聲呀你。
史提芬周
一定！一定！
楊震天
多謝你封大利是就真！
史提芬周
你知道收咗我大利是嘅咩？你知收到我錢㗎吓嘩？噉你唔好成場鬼殺咁嘈啦！
楊震天
我好投入好大聲嚟講㗎喇！
史提芬周
唔係大聲就好戲㗎楊師傅！你尤其是最嬲尾嗰句「好好味呀」嗰句呀，你嗌到幾硬幾假呀！盲嘅都知道你做緊戲啦！你有冇職業道德㗎你呀？
楊震天
當時含住你整嘅水晶膠加雙氧水……
史提芬周
噉梗係水晶膠加雙氧水啦！唔係我撩到個字出嚟！你一早知㗎嘛呢啲野！
楊震天
好難頂吖嘛！
史提芬周
噉梗係難頂啦！而家就係要你難頂咋嘛！你仲喺度駁嘴？你以為真係有料呀？有料你企喺度插我唔係我企喺度插你啦！你啲噉嘅死蠢！你畀著我兩年前唔好老脾，我一腳𨆪你落下便花園道呀，再掛喺皇后像廣場嗰度嚟鞭屍呀！你啲噉嘅……（揦起一堆煙頭塞落楊震天口中）即刻同我含住啲煙頭企喺角落頭呀，嗌「好好味呀」，嗌到我滿意為止呀！
史提芬周
阻唔阻你哋呀？
其他幾位師傅
我哋走先喇。
史提芬周
喂！好呀！好呀！好呀！唔該！唔該！唔該！多謝！


（史提芬周電話響，又走去另一邊）


（財團老闆拋一根煙畀史提芬周。）
史提芬周
喂！你隻大快樂升咗幾個價位㗎喎！你唔通知我嘅？
財團老闆
係咩？我唔知喎！我自己都唔知！我發誓自己都唔知！傾返生意先，我有嚿野，諗住借助你嘅大名睇吓大家有冇得合作吓。
Richard （）
即食碗麵。
史提芬周
Maggie。
Maggie（）
而家市面上流行嘅「即食麵」呢係有五十三種。一年嘅營業額係有十三億，即食碗麵佔其中嘅三十三個percent，競爭都好大。
史提芬周
包裝唔錯呀！
財團老闆
個細侄負責搞嘅，佢好崇拜你㗎！Richard，叫史提芬哥啦！
Richard
史提芬哥。
史提芬周
咦！Richard，好Richard喎！受過高等教育定嘞！
Richard （）
係呀！美…美…美國哈佛大學。
史提芬周
美…美…美國哈佛大學。（眾人笑）
Richard （）
仲有英國劍…劍…劍橋大學。
史提芬周
劍…劍…劍橋大學。（眾人大笑）
Richard （）
雙碩士學位。


（史提芬周拍手大笑）
Richard （）
或者等我講吓呢個產品嘅設計吖！（走向史提芬周）
史提芬周
你做咩呀？你行過嚟做咩呀？你喺嗰便講你咪講囉！呢度係你行埋嚟嘅咩？你邊度鄉下呀？
Richard （）
潮州。
史提芬周
（潮州話）㖣你阿嬤！你曉唔曉規距嘅啫？唉！你真係，仲話碩士學位，食屎學位咋啩！
財團老闆
你行過去做咩啫？人地叫你喫屎呀！聽唔聽到呀你呀？
史提芬周
喂！算啦，唔好吓親啲細侄啦！
財團老闆
噉係吖嘛！呢個細侄我唔教，邊個教佢啫。
史提芬周
定啲嚟呀你，唔好手震呀！嚟！乖啦！奀姑！奀姑！笑返。（Richard笑返）呀！
史提芬周
喂！你呢碗野呢，我睇啲魚蛋曳啲喎！鬆泡泡冇彈力嘅！
財團老闆
愛嚟食啫！要咁彈做咩呀？打兵乓波呀？哈…哈…哈…
史提芬周
邊個話……唔可以……打兵乓波啫？（魚蛋打中財團老闆塊面三次）原來都幾彈喎！


（財團老闆企起身，睥住史提芬周）
史提芬周
飲杯先啦衰鬼！
財團老闆
衰鬼！喂！呢劑野你幾時有興趣幾時搵我！赴湯蹈火。
史提芬周
上刀山落油鑊。
二人
好兄弟！
史提芬周
真係好兄弟呀！
財團老闆
睇住我呀大佬！
史提芬周
靠你啦大佬！合巹交杯！


（大廈內）
財團老闆
喂！有批牛肉好抵㗎，有需要咪打呢個電話囉。（畀卡片史提芬周）
史提芬周
鮑魚唔見你益吓我。
唐牛
借借唔該！（阻喺史提芬周面前）阻大家一陣呀！我叫做唐牛，我係中國廚藝學院一百零五屆畢業生，我煮野好好食㗎。
史提芬周
啱啦！煮野好食咪終須乞食囉！餵你請埋晒啲傻仔唔掂㗎喎！
財團老闆
我唔識佢㗎大佬，唔係你啲人嚟咩？
史提芬周
阿肥牛，你邊個部門㗎？
唐牛
唔關事嘅，我行過㗎咋！
史提芬周
吓！
唐牛
（跪地）其實我好仰慕食神你，所以想睇吓食神你有冇可能畀個機會我或者跟住你執頭執尾吖！
史提芬周
仆你個街呀！
財團老闆
食Q！
史提芬周
做咩啫？
財團老闆
鎖佢囉！
史提芬周
我有話鎖佢咩？
史提芬周
你好想跟我咩？
唐牛
係呀！你叫我做乜都得㗎！
史提芬周
即刻喺電梯口屙涿屎嚟睇吓先講啦！


（唐牛喺電梯口踎低除褲，口擔廁紙）
史提芬周
得嘞！呢條肥仔幾掂喎！哈哈！聽日九點鐘，上四十一樓搵Amy啦！
財團老闆
喂！唔係吖嘛！
史提芬周
咩呀？我鍾意呀！
財團老闆
鍾意點就點！嗱！呢啲就Power呀喇！
唐牛
多謝！多謝晒！（財團老闆眼神詭異）


（另一日）
職員甲
哎呀！（籮柚插住一支叉）
眾人
做乜事呀？做乜事呀？
職員甲
老世今晚留喺度食飯，我攞錯咗支紅酒上去，而家佢發晒脾氣呀！
職員乙
你攞錯咗邊支上去啫？
職員甲
佢要八二囉。
唐牛
我呢支咪八二囉！
職員甲
我攞錯咗支八三吖嘛！
職員乙
噉仲唔嗱嗱聲攞上去？
唐牛
係咯！係咯！係咯！
眾人
你去啦！


（天台）
唐牛
周生，你支八二年呀！（唔小心𢲈倒，支酒跌碎）
史提芬周
（用毛巾替唐牛抹咗啲鼻血）肚唔肚餓啊？坐低食野啦。
唐牛
點解會噉嘅？
史提芬周
我其實係個好人嚟㗎。我都有同情心㗎。你哋估我唔到㗎嘞。快啲食野啦。
唐牛
（耷低頭諗住食野，畀史提芬週一手撳落喺蛋糕上面）
唐牛
點解又會噉㗎？
史提芬周
兜口兜面同你講咗㗎喇。你估我唔到㗎嘛。快啲食野啦。
唐牛
吓？一次咪夠囉，仲想整多次？！
史提芬周
嘩！畀你估到我想嚟多次我仲有面嘅？！噉仲得了嘅？！
唐牛
係喎，我真係戇居呀！


（耷低頭諗住食野，又畀史提芬週一手撳落喺蛋糕上面）
唐牛
我真係估你唔到呀！
史提芬周
兜口兜面講咗兩勻㗎啦！畀你班蛋散估到我就唔係食神啦！
唐牛
食神好野！
史提芬周
使乜講呀！掂呀！
唐牛
食神好野！


（唐朝分店開張日）
史提芬周
（向手下交帶啲野）


張枱有咁窄得咁窄，張凳有咁逼得咁逼，咪畀啲客坐得咁舒服，食完嗱嗱聲好走。啲飲筒有咁粗得咁粗，啲冰有咁大嚿放咁大嚿，杯汽水咪𠻘一聲買過第二杯囉！你係咪新嚟㗎，呢啲野都要我教，呢咪一味得個岌，做啦仆街！
女職員
周生，可以剪綵咯喎！
史提芬周
好！嚟！準備好未？準備好未？預備！（剪完彩）好！
鬼佬
Congratulation！
史提芬周
Thank You！入去食啲野！
財團老闆
喂！你間分店又開正喺我大快樂對面，認真唔話得喇！
史提芬周
friend唔friend呀？
財團老闆
衰鬼！
阿水
周生，恭喜！恭喜！
史提芬周
多謝！多謝！
阿水
飲多啲呀。飲多啲呀。
唐牛
陣間一嚟呢就有同你獻花，跟住你上台呢……
史提芬周
邊個識得請啲返嚟獻花咁有計呀？
唐牛
唔係請㗎！真係你呀！
史提芬周
啊？
唐牛
女學生，斯斯文文，等你好耐㗎嘞！


（史提芬周諗返起自己嘅中學時代）
史提芬周
（喺塊鏡前反覆練習）
漂亮女生
Hi，乜咁啱嘅？拜拜！（史提芬周攬住唐牛，個樣冧晒謝晒）
唐牛
周生，周生。獻花呀！
史提芬周
係呀！我知呀！
唐牛
嚟得未呀？
史提芬周
等你咋嘛！


（一核突女生撩緊鼻屎，撲埋嚟）
女學生
食神！
史提芬周
咦！有飛蝶喎！（引開眾人視線，一腳將女學生踢開）
史提芬周
各位！我哋今日慶祝唐朝第五十間分店開張典禮即刻就開始嘞。
唐牛
時辰亦都擇啱晒，可以請阿灶君入廚房嘞！
史提芬周
但係我哋趁住仲有些少時間呢，想同大家介紹一下唐朝新推出嘅「刻骨銘心初戀金銀情侶套餐」，孔子同耶穌都講過，「初戀無限美」，所以我哋揀咗呢個題材。加上高貴嘅用料，每個套餐只係賣九十九個九毫九，一嚿水都唔使呀陰功！隨餐仲要附送印花一個，集齊印花五個，再加九十九個九毫九就可以換到呢個刻骨銘心嘅骨頭鏈嘴，呢個鏈嘴因為經我食神開光，所以對於青年男女談戀愛有妙不可言嘅功效嘅。
唐牛
加埋印度神油仲如虎添翼添呀！
史提芬周
哈哈哈哈哈！
唐牛
不如請阿食神為大家示範吓點整個套餐呀！
史提芬周
獻吓醜就少不免㗎嘞！但係整得唔好大家唔好噓好呀！
唐牛
哎！整得唔好你就唔係食神喇！好野！好野！好野！
史提芬周
首先我哋要重金禮聘一啤熱戀中嘅豬，睺佢哋唔為意將佢哋放血。再用佢哋嘅血……
唐牛
即係豬紅啦。
史提芬周
哎！係濃情化不開嘅豬紅。做咩呀？見到啲同類嘅血，有多少難過呀？哈哈哈！
史提芬周
然之後我再將佢哋嘅皮炸成金黃色。
唐牛
即係豬皮啦！
史提芬周
係情比金堅嘅炸豬皮！
唐牛
即係豬皮囉！（眼中閃出殺氣）
史提芬周
再將一生只戀愛一次嘅「巴黎九棍魚」起肉打成魚蛋，再放喺印度嘅感情咖喱上便。
唐牛
咖喱魚蛋？豬紅、豬皮、魚蛋，有冇蘿蔔添呀？
史提芬周
嗨！呢啲人多事呀！呢度唔使你，出去幫手招呼人客！係！其實梗係唔少得代表天長地久嘅韓國野生蘿蔔，同埋一條蕩氣迴腸嘅豬大腸，再鋪喺蔫韌纏綿嘅生面上便。
唐牛
就一家團聚成為一碗街邊嘅藞䕢麵。
史提芬周
哎！哎！哎！哎！
唐牛
呢碗野賣九十九個九毫九過唔過分呀？
史提芬周
哎！哎！哎！哎！
唐牛
不過！一碗藞䕢麵能夠整到好食都唔容易喎！因為越簡單嘅野越難整吖嘛！
史提芬周
呀！所以個意義咪之唔係就係噉囉！
唐牛
好！就等我試吓你碗藞䕢麵呢！
唐牛
咖喱魚蛋冇魚味，咖喱又唔入味，失敗！豬皮煮得太腍，冇咬口，失敗！豬紅鬆泡泡，一夾就散，失敗！蘿蔔揀都冇揀過一口都係渣，失敗中嘅失敗！最離譜係嚿大腸，完全冇通乾淨，仲有嚿屎，你有冇搞錯啊？
史提芬周
戙篤笑咩家下叫你做？叻喇！返咗去後台補妝先啦！
唐牛
你噉樣做生意？你有冇良心呀？
史提芬周
食Q！食Q！（唔見啲保安行動）
唐牛
呢嚿骨頭呀！我每晚有份喺垃圾筒度執㗎！你夠膽賣成嚿水，你噉樣呃啲顧客我實在睇唔過眼呀！我唔會再幫你做啲噉嘅野㗎！你呢啲咩食神呀？除咗呃人仲識唔識煮野呀？仲識唔識楂鑊吖？仲識唔識楂刀呀？
史提芬周
你頂住，我走先！
保安
人哋問緊你野，你答咗人先走得㗎！
史提芬周
咩話？啊？好野！
唐牛
你根本就冇資格叫食神！
史提芬周
我唔會喺度同你撐㗎！你慳啲呀！
唐牛
你連喺街邊賣藞䕢麵都冇資格呀！
史提芬周
對唔住！你已經唔係本集團嘅人。你再喺度發噏瘋我叫警察！你冇資格企喺我面前講野，我先係食神！你連同我挽鞋都未夠班呀，契弟！你想玩我？！我唔怕瘀㗎！嚟呀！嚟呀！我買起你全家都仲得呀！
唐牛
你恐嚇我冇用㗎！
史提芬周
有人喺度搗亂！唔准影！
唐牛
夠膽揦起把菜刀證明畀大家睇你仲識煮野吖笨！
史提芬周
我唔識？（拿起刀，畀唐牛一羹打飛）
唐牛
身為一個廚師，你連楂刀嘅基本腕力都冇。嘩！（爆衫，一身廚師打扮）


（史提芬周呆晒）
唐牛
等我唐牛嚟話你聽，點樣整一碗靚嘅藞䕢麵。


（唐牛整藞䕢麵）
唐牛
（搞掂）


（史提芬周回憶舊事）
唐牛
我真係估你唔到呀。我係中國廚藝學院一百零五屆畢業生。我煮野好好食㗎。
史提芬周
煮野好食咪終須乞食。煮野好食咪終須乞食。
唐牛
食神好野！


（史提芬周唔小心打爛咗灶君，咁啱呢個時候衛生署職員入咗嚟。）
衛生幫
（出示拘捕令）


啊周生，有五十幾個客人喺你餐廳度食咗牛扒餐感到不適，我哋懷疑你用咗英國走私牛肉，而家請你即跟我哋返去協助調查吖。


（史提芬周諗返起財團老闆之前介紹一啲牛肉畀自己）
財團老闆
喂！有批牛肉好抵㗎，有需要打呢個電話吖。好抵㗎，有需要打呢個電話吖。


（史提芬周畀搭上孖葉，拉去協助調查。）


（史提芬周見到原來財團老闆同唐牛係夾埋嘅。）


（史提芬周上晒報紙頭條）


（唐牛做咗食神，史提芬周正式破產。）
唐牛
啲凳有咁窄得咁窄，啲飲管有咁粗得咁粗，啲冰有咁大粒得咁大粒，啲薯條有咁熱氣得咁熱氣，等啲靚仔食完之後有咁口渴得咁口渴，呢啲野你應該知唔使我講㗎啦！
廚師
噉樣對啲小朋友嘅健康好似唔係幾好喎！
唐牛
以前史提芬周除咗插你哋之外有冇開拖打你哋㗎？
廚師
冇。
唐牛
妖！妖！妖！妖！（將廚師打倒在地）嬲得我吖！唔好迫我吖嘛！我好人嚟㗎嘛！拉佢出去吖！


（史提芬周 欠下巨債 無法償還 宣佈破產）


（史提芬周 身敗名裂 行蹤成迷）


（廟街）
史提芬周
蘿蔔冇揀過啦，太多渣，失敗！豬皮又煮得太腍，冇咬口呀，失敗！啲豬紅鬆泡泡，一夾就散，失敗中嘅失敗！最慘係啲大腸，裏面都未通乾淨，仲有嚿屎，你有冇搞錯呀？
火雞
唔奇吖。話明藞䕢麵有兩嚿屎有幾咁奇呀？廿三文呀！
史提芬周
你畀我呀？
火雞
噓！
史提芬周
噓！講咗咁耐野畀返卅文嚟睇醫生啦！
火雞
噓！
史提芬周
畀吓面啦！話晒都食神啦！
火雞
食神？
史提芬周
食神！唔係講笑架，真係！喂！幫幫手啦！做兄弟，一個幾毫都好呀！封返多少吖，真係。拍硬檔吖！


（兩個人走出嚟將史提芬周拳打腳踢）
火雞
算啦！算啦！
兩人
唔好阻住做生意吖嘛！
火雞
得啦！點呀你？
史提芬周
冇事！冇事！冇事！咦！見晒紅添呀真係！嘩！呢鑊真係要睇醫生喎！畀返多少好喎！
瘦骨仙
玩野吓嘩？
史提芬周
冇野！冇野！唔好意思，大佬！
瘦骨仙
你玩野我同你玩呀！
史提芬周
唔係！唔係！大家好兄弟好唔好呀？好兄弟，我食神呀，畀吓面吖大家。對唔住，對唔住，唔好意思，唔好意思，真係，真係。


（史提芬周畀人當街毒打，火雞出嚟勸開眾人）
眾人
打死佢！
瘦骨仙
夠膽喺度搵食！斬佢隻手落嚟！打佢老母！


（火雞將史提芬周拖入後巷）
肥雪
咦！咩料呀？畀我舂返槌先啦！唔該吖！
火雞
走！走！走！走！


（史提芬週一路瞓喺後巷，夜深人靜嘅時候火雞走去睇佢。）
火雞
肚唔肚餓呀？
史提芬周
麻麻哋吖！
火雞
食唔食野呀？
史提芬周
是但啦！


（火雞遞碗叉蛋飯史提芬周食）
史提芬周
碗飯……好好食！


（將碗飯食到見晒底，一粒米都冇剩，突然聽到嘈雜聲，出面兩幫人準備講數）
神仙
喂！仲唔幫拖！（拉咗史提芬周出去，兩幫人對峙，鵝頭同火雞坐喺中央）
火雞
鵝頭！我係個女人仔嚟啫！你要蝦我就蝦啦！不過當年昆叔嘅頭馬飲大咗兜頭劈我一刀，畀我揦住兩把野由西貢街斬到佢落公眾四方街，有邊個唔識我「雙刀火雞」呀？阿姐十二歲出嚟廟街碌，乜野風浪未見過呀？你睇吓你帶啲噉嘅二打六嚟踩我場！你嚇鬼呀？
鵝頭
火雞，你講咩呀？我要踩你個場呢，肯定唔止咁少人！我嚟係話聲畀你聽，以後「攋尿蝦」就跟我！
火雞
你話跟就跟呀！你估你天王老祖呀？「牛丸」單野都未同你計呀！
鵝頭
噉講法，食屎都得嘞！總之牛丸呢，就各有各做，攋尿蝦我包嚟做！
火雞
噉唔使講規矩啦！
鵝頭
我依家就係同你講規矩，總之四四六六傾掂佢！
火雞
就同你四四六六，你哋四我哋六！
鵝頭
唔係吖嘛！我撞聾呀！不如九一，我九你一！（兩幫人各自起哄）
瘦骨仙
唔好郁呀！劈你哋㗎！
神仙
唔好郁呀！
鵝頭
我畀晒啲攋尿蝦你又點啫！你識整咩？
火雞
我哋唔識你哋識咩？
鵝頭
我哋堅記嘅椒鹽攋尿蝦，不嬲都賣到出晒位嘅！仲有吖，辣椒同淮鹽比例啱啱好，鑊油晚晚都換嘅，奉旨冇油膉味呀！火爐呀十足，連啲蝦殼都炸到卜卜脆㗎！
史提芬周
噉搞法，就冇咗攋尿蝦嘅鮮味嘞！
鵝頭
邊個喺度阿吱阿咗呀？
火雞
總之我哋「白焯攋尿蝦」鮮味十足。
鵝頭
白焯！去整返你啲一坺屎嘅牛丸喇！
火雞
你啲牛丸做唔掂，想擸埋我啲攋尿蝦咋啩？
鵝頭
牛丸你唔做我哋做埋！畀張好牌你，你都唔識上！
史提芬周
爭咩呀？兩樣溝埋變做攋尿牛丸吖，笨！
鵝頭
邊個？邊個又搭嗲？阿大喺度講緊野邊個夠膽插嘴！


（史提芬周做出手勢叫神仙唔好出聲）
火雞
唔好迫我啲儬，係你啲儬講唔得呀？
鵝頭
我啲靚咁有家教，肯定唔係佢哋講！
火雞
係咩？


（鏡頭一轉，兩班人馬一字排開。）
鵝頭
逐個講「爭咩呀？溝埋嚟做攋尿牛丸吖，笨！」
火雞
有講個笨字咩？
鵝頭
肯定有呀，我出名順風耳呀！
二人
你講先！
手下甲
爭咩呀！溝埋嚟做……流利牛丸吖笨！
鵝頭
唔係！你！
手下乙
爭咩呀！溝埋一齊做牛丸……攋尿吖笨！
鵝頭
你！
手下丙
我使唔使䟴吓䟴吓先講呀？
鵝頭
隨你！
手下丙
溝咩呀？哎！Sorry！
鵝頭
講過啦！繼續啦！
手下丙
爭咩呀？溝佢嚟做攋尿牛丸吖！笨！
鵝頭
你！
手下丁
（閩南話）󰘹󱉾󰱒，󱅺󱆒󰅙󰕖󰵪󱃪󱍶󰸒，󰅅！
鵝頭
你講咩春呀？
手下丁
（閩南話）閩南話囉！
鵝頭
閩南話？！你返去食屎喇！


（鵝頭繼續聽其它人講，肥雪喺度自己練習。）
鵝頭
你！
肥雪
爭咩呀？溝埋一齊做攋尿蝦啦笨！
鵝頭
你！（神仙忍不住笑）笑咩呀？講呀！
神仙
爭咩呀？溝埋一齊嚟做攋尿牛丸啦笨！（一路笑一路講）
鵝頭
你！
史提芬周
爭……笨！（含糊其詞）
鵝頭
你！（史提芬周見成功過關，得意洋洋）
瘦骨仙
爭咩呀？溝埋一齊嚟做...
鵝頭
咪住！你再講多次！（指住史提芬周）你呀！
史提芬周
爭……笨！（含糊其詞）
鵝頭
再清楚啲講多次！
史提芬周
……笨！（含糊其詞）
鵝頭
冚家鏟！仲唔係你？
史提芬周
喂！我咁求祈你都認得出？
鵝頭
吓！你把聲咁厴，化咗灰都認得啦！火雞，你嘅人呀！點睇呀？


（史提芬周畀人撳住喺檯面。）
鵝頭
架撐！你個爛癱，成晚窒頭窒尾，冇大冇細，想唔愛手指尾定手指公呀？
史提芬周
手指甲啦！
鵝頭
吓！（一刀劈吓，火雞徒手接住）
火雞
喺我環頭邊個夠膽郁佢！
鵝頭
噉你即係算點呀？
火雞
佢係我嘅人，我唔攬佢我仲可以出嚟行嘅！（一手將鵝頭把刀擗開）
鵝頭
噉即係唔使講規矩啦！行開！（揦起個台磧向火雞）仆街！


（火雞用刀將台劈穿，刀鋒停喺鵝頭面上，眾人亂晒龍。）
鵝頭
定啲嚟！雞姐！我諗過㗎喇！總之以後攋尿蝦、牛丸，乜󱥮都畀晒你做，噉得嘞啩？


（火雞將刀移開，鵝頭等人好唔服氣地離開）
史提芬周
唔該晒你呀喂！
火雞
做兄弟唔使講野！
史提芬周
好似你咁夠義氣嘅人真係難搵！
火雞
（唱）


（火雞同史提芬周並排坐，鵝頭帶住班人嚟尋仇，但冇幾耐三人坐埋一齊，望住一粒野彈吓彈吓。）
鵝頭
攋尿牛丸？
史提芬周
冇錯！
鵝頭
點解會噉……彈嘅？
史提芬周
因為粒牛丸中間係空嘅，原理就好似而家鞋底有氣嘅波鞋一樣！
鵝頭
我想整啖得唔得呀？
史提芬周
快啲吖！
鵝頭
好爽呀！
史提芬周
爽呀？
鵝頭
爽呀！
史提芬周
全靠佢咋！阿火雞姐嘅腕力驚人，只有佢先可以打出噉靚嘅牛丸，因為平均每底牛肉需要二萬六千八百幾次不停係噉舂係噉舂。
鵝頭
但係「攋尿牛丸」點「攋尿」法呀？
史提芬周
成粒啪落去睇吓點！


（鵝頭將成粒「攋尿牛丸」擺入口中，啲水如火山爆發般噴出，鵝頭幻想自己喺沙灘上狂奔）
鵝頭
從來未試過噉清新、脫俗嘅感覺，牛肉嘅鮮、攋尿蝦嘅甜，溝埋一齊嘅味道，居然比老鼠斑有過之而無不及，甚至比我嘅初戀更加詩情畫意，所謂「舉頭望明月，低頭思故鄉」，好詩！好詩！
嘍囉
喂！大佬，冇野呀你？
鵝頭
行開，呢粒野掂呀！
史提芬周
名我都改埋呀，「爆漿攋尿牛丸」！呢劑我睇發達都似呀！
鵝頭
講呀！你當我𪥘㗎！咁易發達，我夠會講啦！
火雞
我信佢！應該點做？
史提芬周
梗係開間鋪頭做旺佢搵咗第一陣錢先啦！
火雞
嘩！噉我咪可以換過部最新嘅卡啦OK！
鵝頭
火雞，講出嚟都畀人笑啦！梗係買層樓收租吖嘛！噉先至係最高章！
史提芬周
梗係啦！不過如果畀我呢，開分店，一間變兩間，兩間變四間，四間變八間，八間之後上市，上市咪再集資囉！跟住炒股票囉！搞埋地產呀笨！跟住，再分拆上市，到時淨係收股息我都唔知點計呀！哈哈哈！
鵝頭
哈！
火雞
吓！你笑呀？你明呀？
鵝頭
明就唔係好明嘞，不過聽落就好有計呀！


（三人大笑，史提芬周望住「食神」唐牛嘅海報苦笑。）






（第二日，眾人合力炮製攋尿牛丸，「爆漿攋尿牛丸」正式開張。）


（一名老婆婆行過）
史提芬周
阿婆，整碗攋尿牛丸試吓啦喂！
火雞
食咗唔會攋尿㗎！
鵝頭
好過癮㗎！（阿婆畀嚇走）


（攋尿牛丸好耐都冇生意，價錢由廿五文降至免費）


（一肥護士行過）
肥護士
免費唔使錢噉抵！整碗攞走！
史提芬周
噉咪做成第一單生意囉。距離上市集資近咗一大步㗎啦。


（肥護士將攋尿牛丸帶返醫院）
一醫生
喂！快啲攞份報告畀我吖。
肥護士
哦。（擺低攋尿牛丸）


（碗牛丸畀送去病房畀一個厭食症病人食咗。）
肥護士
（異常興奮）


（肥護士帶住成班厭食症病人去食攋尿牛丸。）
肥護士
係呢度喇！（衝入間鋪頭）唔使錢㗎！你哋入嚟食啦！
史提芬周
唔使錢㗎？你真係吓！做野！（價錢升至四十文）


（攋尿牛丸開始大受歡迎，傳媒大肆報導。）
記者
今期嘅城市話題就係連群醫都束手無策嘅厭食症，竟然畀一粒叫做攋尿牛丸醫返好，而喺短短嘅時間仲賣到街知巷聞添，而原來發明呢一粒攋尿牛丸嘅，就係飲食界嘅傳奇人物，前唐朝飲食集團主席，曾經有食神稱號嘅史提芬周！


（走向史提芬周）係啦史提芬周，點解你呢個攋尿牛丸會噉受歡迎啦呵？
史提芬周
吖！我諗問我係唔公平嘅，最好問一問啲顧客為咩事要嚟幫襯我啦！呀，細路！為咩事你要嚟食攋尿牛丸呀？
手下丙
（著住校服）
記者
真係噉勁？
火雞
哦！我食咗之後咪靚咗囉！哈哈哈！
瘦骨仙
我食咗之後個人明顯高咗，大隻咗，個自信心返咗埋嚟！呀！
記者
噉你今次仲出江湖呢，係咪諗住東山再起呢？
史提芬周
東山再起？哈哈哈哈！
記者
噉你可唔可以總括一下攋尿牛丸嘅成功秘訣呀？
史提芬周
好簡單，好食、新奇又好玩！
記者
好玩？點玩呀？


（史提芬周將攋尿牛丸拋向天空，跟住就打起乒乓波上嚟。）


（財團老闆同唐牛睇緊電視。）
財團老闆
真係要嚟打乒乓波！有冇搞錯呀？
唐牛
呢粒野呢真係……抵死得嚟好夠噱喎！我都忍唔住買咗兜！
財團老闆
冇理由畀佢……楂住多多野嚟發圍先得㗎！
唐牛
唔使咁躊躇！始終細野，發圍極有譜吖！
財團老闆
至怕佢發圍兼起啤咋！


（史提芬周問銀行借錢。）
史提芬周
彈牙到可以打乒乓波嘅牛丸喎！而家全香港邊個唔知呀！
經理
係咪食咗真係會攋尿㗎？
史提芬周
其實會攋屎㗎！（眾人笑）
神仙
奇跡呀。
鵝頭
一流呀。
經理
真係奇跡，難得你哋有咁好嘅開始，但係你哋攞晒所有野去做抵押，開二十間分店，我就覺得冒險咗啲囉！
史提芬周
你覺得冒險咗啲？
神仙
不如開住兩間先都好啦！（史提芬周將快勞掟向佢）
經理
阿周生，你都既然贏咗第一鋪咯！唔使即刻擺晒落去再搏啫！
史提芬周
唔好講咁多廢話啦！你識條春咩？我做生意使你教？！
經理
問題係，周生，以你以前嘅記錄，對我哋銀行借錢畀你嚟講呢，係好困難㗎！
史提芬周
我諗你係對我哋隻牛丸冇乜信心啫。
經理
話時話吖！真係未試過呀，我不嬲都好少食呢啲垃雜野嘅！
瘦骨仙
試吓吖！（經理猶疑）試吓呀！


（經理食咗啖）


（鏡頭一轉，銀行經理坐喺唐牛同財團老闆對面。）
唐牛
你真係借咗錢畀佢？


（經理岌頭）
財團老闆
唔該晒！
經理
客咩氣呀？老世你叫到我哋照做啫！
財團老闆
哼！條儬仔趷起條尾我知佢想點喇！開分店喎！
唐牛
啲分店全部開喺山旮旯，赤臘角、沙頭角，最旺嗰間喺牛頭角，仲要喺地牢喎！喂！你學過風水未呀？
財團老闆
字你識睇嘞啩！（電腦將分店的位置連埋一起，顯示個「死」字）睇唔睇到呀！死路一條呀！
唐牛
多多錢都借畀佢呀！等佢死得大鑊啲！哈哈哈！


（原來史提芬周唔係開分店而係做罐頭）
財團老闆
咩呀？講多次！
職員
佢哋攞晒啲錢去出罐頭呀！
財團老闆
出罐頭？
職員
係吖！全香港二千八百間超級市場、便利店將會有得賣，所有鋪頭位置嘅分佈圖我已經set咗入電腦。（財團老闆睇電腦，見分佈圖顯示個「掂」字）
唐牛
「使乜講呀！掂呀！」） 真係估唔到呀！（腦海浮現出史提芬周講過嘅說話 「使乜講呀！掂呀！」）


（香港飲食奇才頒獎典禮）
記者
唔該借借！唔該借借！
記者
史提芬周，噉你今次入選飲食奇才有咩感想呢？
史提芬周
好似發咗場夢噉！哈哈哈！亦都證明香港係一個……一個奇跡嘅地方嚟嘅，只要你努力，夢想會成真！


（財團老闆同唐牛迎面行埋嚟）
史提芬周
衰鬼！
財團老闆
衰鬼呀！哈哈哈！（拋雪茄畀史提芬周）你去咗邊呀？咁耐都唔吓我，我以為你死咗咯！
史提芬周
我係死咗呀！但係點到你唔服呀！
財團老闆
點解我要服呀？
史提芬周
點估到我又返生呀得㗎！
財團老闆
服晒咯！哈哈哈！
史提芬周
喂！唔記得恭喜你添喎！
財團老闆
呿！我哋大快樂攞獎幾咁閒啫！你同班街市爛鬼都攞獎噉至難能可貴吖嘛！
鵝頭
講咩呀？
史提芬周
呢個世界鑊鑊新奇鑊鑊金吖嗱！正所謂點到你唔服呀！
財團老闆
點解我又要服呀？
史提芬周
如果我唔攞呢個獎，我點有資格參加下個月嘅食神大賽呀？
財團老闆
嘩！真係服到我雙膝跪地，七個一皮咯！
唐牛
叻仔呀！
史提芬周
哎！噉我唔係想話畀人聽我叻，而係想話畀人聽我冇咗嘅野可以攞得返！（攞一張燒著嘅報紙點煙）


（財團老闆同唐牛相視而笑）
唐牛
喂！等我講句真心話吖！周生你得㗎！但係真係畀啲心機學吓點煮野吖！
史提芬周
中國廚藝訓練學院，梗記得啦！報名添呀聽日！
唐牛
好咯！我見到佢噉我就開心喇！浪子回頭呀！嗱！真㗎吓！無論你以前幾咁陰騭藞䕢下流賤格，只要你肯改過，我哋大家一定畀機會你㗎呵？嗱，嗱，唔好打我吖嗱！我個人講野係咁直㗎嘞，我個人好真㗎！我真係為你好㗎！
史提芬周
其實我成世人，就係睇漏咗你一眼，（搣甩咗唐牛嘅假鬚，唐牛露出趣怪嘅表情）你睇吓佢個樣，幾咁天真可愛呀，幾得意，幾活潑！（一直把玩唐牛面上嘅肥肉）又識攋屎又醒，點估到原來食屎最叻至得㗎！（發惡大力扯唐牛塊面）
唐牛
吆！（將史提芬周推開，火雞喺後面揦起個垃圾筒搏扑財團老闆個頭，眾人亂作一團，史提芬週一面勸開火雞，一面用腳踢向財團老闆）
史提芬周
唔好打！唔好打！
鵝頭
唔好郁！唔好郁！
財團老闆
我要個仆街死！我要佢死！
唐牛
好呀！畀佢死囉！


（史提芬周將激動嘅火雞拖入廁所。）
史提芬周
定啲嚟！定啲嚟！唔好郁呀！唔好郁呀！（火雞攬實史提芬周，想惜佢塊面，史提芬周立即彈開，呢個時候鵝頭等人入嚟）
鵝頭
喂！喺度！喺度！全部搞掂晒！冇事！
火雞
咩搞掂晒呀？我話有事呀！我出去刮佢！
史提芬周
你慳啲吖！你呀！郁啲就開拖！我有講過郁手咩？你睇我頭吖大佬呀！你估呢度廟街呀？爛泥扶唔上壁！望咩呀？連我都郁埋呀！


（火雞憤憤然離開，眾人想去勸吓佢）
史提芬周
唔好理佢！


（廟街，史提芬周、鵝頭、神仙、肥雪四人一齊食飯。）
史提芬周
兄弟！兄弟！大家都喺廟街起碼襯咗十幾廿年，跟住就要上軌道、搬架步，祝我哋「攋尿牛丸」生意蒸蒸日上！（乾杯慶祝）飲杯！
神仙
嗱！我再祝你聽日……返大陸學煮餸，早日學成歸嚟，攞返食神個朵！
史提芬周
關你叉事呀？講笑啫！（眾人笑）
鵝頭
各位！今晚我哋最後一晚喺呢條街，大家睇清楚，聽日我哋殺出廟街，放眼世界！
肥雪
雞姐話唔走㗎喎！
鵝頭
火雞又搞邊科呀？
肥雪
雞姐話「生於斯就長於斯」喎！
鵝頭
從一而終，經典呀。要搵老婆搵呢啲。
史提芬周
知你想chap佢好耐㗎嘞！（眾人笑）
肥雪
雞姐以前好靚女㗎！
史提芬周
原來佢想chap！（眾人笑）
鵝頭
喂喂喂！講真呀，三年前火雞真係得杯落㗎！不過有一次同人霎氣，先搞到破咗相咋！
史提芬周
因咩事同人霎氣呀？
鵝頭
冇人講過，真係唔知。
肥雪
呢單野，問我啦！嗰日得我見到咋！昆叔嘅頭馬喪標，嚟雞姐檔野食燒夜，搣咗雞姐支旗。
史提芬周
搣咗佢支旗？


（回憶）
火雞
邊個搣咗我支旗呀？


（喪標攞支旗擤鼻涕）
火雞
你個仆街喺我檔口搣我支旗嚟擤鼻涕！你老味呢度冇廁紙畀你用呀？（將廁紙掟向喪標）你問過我未呀？
喪標
你講咩呀？我鍾意用嚟擤鼻涕呀！你吹呀？（將旗掟向火雞）吓！你知唔知我邊個呀？噉同我講野？！唔好搣佢支旗！全部將個檔口掃晒佢！（火雞以一敵眾，喪標揦起刀斬向火雞）
廟街
（現在）
肥雪
兜頭一刀，笪𤶸由額頭去到鼻哥窿。呢，就喺佢檔口前面咋嘛。跟住尾龍骨再中多刀，插住條孖筋，再搭住條三叉神經線，影響咗大腦中樞係統，連棚牙都爆埋出嚟呀！哎！雞姐個樣噉就一世嘞！支旗仔真陰功！




史提芬周
咩野旗仔呀？
肥雪
咪你支旗仔囉！
史提芬周
我支旗仔？
肥雪
你當年食神支旗仔呀！


（回憶
而家
肥雪帶史提芬周睇火雞啲旗。
肥雪
嗱嗱嗱！真係貼晒你啲公仔海報㗎！尤其是佢鍾意你抱啤啤仔個廣告呀！話你好有愛心。真係你天字第一號忠實嚟㗎！


（食神諗返起唐朝分店開張嗰日嗰個學生妹。）
鵝頭
喂！噉呀真係恭喜晒喎！
史提芬周
哈哈！
鵝頭
哈哈！
火雞
肥雪！你講咩呀肥雪？（火雞打扮野艷噉出現）我問你講乜野呀？叫你唔好講㗎嘛！


（史提芬周不斷抹汗）
肥雪
其實係佢叫我借啲意講畀你聽㗎。（細聲同史提芬周講）
火雞
不過既然講咗就算喇。又唔係咩醜事，唔……真係好䒐嘅啫！（發晒嗲，史提芬周嚇到企唔穩）咦！你聽日自己一個返大陸㗎喎！冇人陪你咩？我陪你吖！（做出很姣嘅動作）
史提芬周
的士！（快快手上咗的士離去，火雞傷心落淚）


（史提芬周抵達湖南，同鵝頭通電話。）
鵝頭
你喺邊呀？
史提芬周
仲有喺邊啫，喺大陸囉！
鵝頭
唔使雞噉腳走呀嘛？火雞話晒對你有情有義吖！
史提芬周
喂！唔好講咁多無謂野！而家我搵唔到中國廚藝訓練學院呀！
鵝頭
唔你呀嘛？我搵人過有㗎喎！
史提芬周
係呀係呀！乜都有呀呢度，廁所又有呀！少林寺又有呀！係冇中國廚藝訓練學院！
鵝頭
冇理由嘅！大傻個細妹個老母個大佬個仔話有㗎喎！咪喇！你返嚟先啦！
史提芬周
仲返嚟！我而家著緊草你知唔知呀？
鵝頭
唔使驚喎！火雞依家都唔喺度，你走咗之後佢都失埋蹤嘞！
史提芬周
去咗邊呀佢？


（史提芬周見到火雞正跑向自己呢便，即刻躉低電話逃走，一輪追逐，卒之畀火雞捉到。）
火雞
捉到你喇！終於……捉到你喇！哈哈哈哈！噉都捉到喎！哈哈！
史提芬周
噉點呀？噉點呀？
火雞
我買咗好多日用品畀你呀！你上次走得咁快，我都畀唔切你，專登攞上嚟畀你㗎！既然買咗唔好嘥吖嘛！
史提芬周
多謝晒呀！
火雞
喂！幫我做返啲野喎！（攞出一張紙卡，喺上面畫咗個心）幫我喺旁邊畫多個心，再搵支箭嘴穿住佢。
史提芬周
唔好搞咁多野啦！
火雞
畀我做個紀念啫。嚟吖！
史提芬周
雞姐！大家好兄弟，唔怕坦白講，即係你搞成噉樣樣呢，其實我都好遺憾，亦都好感動，但係我都唔想㗎嘛，你明白唔明白啫？
火雞
明，我梗明啦。嚟吖，幫我畫咗先啦。
史提芬周
畫冇問題。畫個心幾咁閒啫，但係大家好兄弟，好多野一定要講清楚。
火雞
喂，我山長水遠嚟到呢度嗌你幫我畫個心咋嘛！你噉都詐我型？你唔念吓我為你做咗咁多野，都念吓我為你擋咗咁多刀吖！
史提芬周
啲野唔係我叫你幫我做㗎嘛！啲刀又唔係我叫你幫我擋。噉查實關我咩事啫？如果你噉講，人人走埋嚟話幫我擋兩刀，又話要噉，又話要噉，噉我咪好唔掂？！（一人踩住單車慢慢駛近）哎！好多野整定㗎啦！有就有，冇就冇，係冇嘅你擋多廿刀都係冇㗎啦！你明唔明啫？


（騎單車人落車）
史提芬周
你明唔明呀？


（火雞留意嗰個人）
史提芬周
喂！明唔明啫？喂！


（火雞見騎單車人攞出把槍，立刻推開史提芬周，兜頭中咗一槍，史提芬周十分驚訝，揦起火雞手中嘅紙卡，走去路中中央，嗰個人再用槍指住史提芬周，只聽見一聲槍聲，塊螢幕黑晒，字幕


（一個月後嘅食神大賽。）
財團老闆
掂晒嘞！
唐牛
點會噉嘅呢？百年難逢嘅九星連珠點會咁蹺係今晚㗎？九星連珠必有怪異。
財團老闆
放心啦！佢會永遠消失。
主持
第二十八屆超級食神大賽仲有一分鐘就開始喇！首先有請今晚嘅評判，國際美食評審主席，有味公主之稱嘅薜家燕。仲有半分鐘，根據大會規定，所有遲到嘅參賽者，一律取消資格，絕對冇情講，請各位參賽者就位。


（唐牛一直好鬼緊張噉樣望住門口，恐防史提芬周會喺最後一刻出現，突然見到伸隻腳出嚟，仲以為係史提芬周，嚇咗一大驚，原來係主持。）
主持
我經已check過晒，真係冇人嚟，比賽即將開始。
唐牛
（鬆咗一口氣）


（場外，史提芬周企喺船頭向會場進發）
女記者
咦！佢咪係……
史提芬周
阿嬸，拍硬檔撐快兩步吖唔該。
阿嬸
最快係噉㗎喇！
史提芬周
噉冇辦法啦！（使用輕功從船上一躍跳入會場，眾人驚訝。）
史提芬周
啱啱趕得切。
唐牛
你……
夢遺大師
阿彌陀佛。
主持
請問你係邊位呀？
夢遺大師
少林寺方丈，法號夢遺。（這時夢遺大師慢慢升起）阿彌陀佛，我隨風而來，隨風而去，喂！我係史提芬周老友喎！畀吓面得啩！喂！唔該吖！唔該吖！（原來升起係由於畀警衛抬起所致）
主持
食Q！將啲無謂人掟咗出去之後，順便閂窗落閘，唔好再畀夢遺嘅人入嚟喇！好喇！最後一位參賽者都經已趕到，比賽正式開始。


（所有參賽者立刻開始工作，唯有唐牛同史提芬周企定對視，唐牛助手想揦起刀，畀唐牛制止。）
唐牛
敵不動，我不動。


（史提芬周回憶當日畀追殺嘅事，原來嗰個殺手正想開槍殺史提芬周時，一架車喺後面高速駛埋嚟，殺手只顧閃避，史提芬周跳上車，不久之後又畀架車拋落山坡。）


（夢遺大師畀警衛拋落樓梯。）
女記者
我想問你呢，史提芬周點解搞成噉嘅？
記者乙
點解會著古裝嘅？
記者丙
點解啲頭髮會白晒㗎？
女記者
仲有呢，見佢又踩水又飛天係咪吊威吔㗎？
夢遺大師
師主佢已經成為咗少林寺嘅俗家弟子。（眾人驚訝）


（當日史提芬周畀拋落山坡之後，無意中嚟到少林寺。）
夢遺大師
阿彌陀佛。一字記之曰緣，佢與佛有緣，老衲本住慈悲為懷嘅心，收留咗佢。


（當日夢遺大師收留史提芬周之後，爬上史提芬周嘅床，除咗佢條褲……）
史提芬周
喂！你！
夢遺大師
哎！咪郁！你呢，就畀啲有毒嘅躝籐呢，就拮親，而家好在呢，就未落到去百會穴啫，如果唔係呢，你就死梗㗎嘞！嗱，我呢，已經同你啜啲毒呢，啜到七七八八喇！而家呢就剩返呢度啫，就畀我啜埋先呀唔該呀！
史提芬周
行開啦！（一手推開夢遺大師）
夢遺大師
你既然唔畀我啜，我都唔勉強你。（講完野之後慢慢「飄」走，另一和尚入嚟）
和尚
你大禍喇！方丈份人好小氣㗎！（夢遺大師突然飛入嚟一掌就打死咗個和尚）
夢遺大師
我最憎人喺我背後講我壞話。（講完又慢慢「飄」走）


（喺會場，史提芬周同唐牛仍然對視緊，冇行動。）


（參賽者甲見有味公主望著，突然玩起雜技。）
味公主
！
參賽者甲
啊？
味公主
出局！
參賽者甲
我出局？
味公主
而家係選食神，唔係選馬戲班小丑，食神除咗煮野好食之外，台型都好仲要嘅，你噉就想做食神呀？冇咁易！


（史提芬周回憶喺少林寺，佢想偷走，突然見到牆上面出現咗好多高大嘅人影……）
史提芬周
少林寺十八銅人？
十八銅人
冇錯！少林寺十八銅人！得罪方丈，你想走？冇咁容易！


（史提芬周畀狂毆，有銅人仲用埋摺凳）


（比賽現場）
味公主
！
參賽者乙
啊！點解呀？
味公主
睇吓你個樣。而家死老竇呀？苦口苦面噉，返屋企整苦瓜喇！出局！


（味公主突然跳起舞上嚟，吸引咗眾參賽者嘅目光。）
味公主
望咩呀？！
眾參賽者
吓！點解呀？
味公主
作為一個食神，最緊要係專心一致嘅，我只係少少動作啫，你哋就企晒喺度嘞！成何體統？真係令我失望！！出局！
主持
若然再foul人出局，只怕再冇人比賽㗎嘞！
味公主
我自有分數！全神貫注，氣定神閒，由頭到尾都冇望過我一眼嘅，只有佢哋兩個，至有資格。
史提芬周
點解要殺人？
唐牛
你教我嘅！因為我鍾意囉！
史提芬周
放下屠刀，立地成佛。
唐牛
哈哈哈哈哈！今日我佛就係佛，不過整佛跳牆。
史提芬周
咁啱嘅？我又係整佛跳牆喎。
唐牛
慳啲啦！咪以為染白晒個頭，著住套古裝就真係有計得㗎！呀！（又爆衫）我夠得咯！想坐食神個位？第二世啦！（二人各自開始煮）
唐牛
倚天切。
史提芬周
屠龍斬。
味公主
好刀法。
唐牛
咁快嘅？降龍十八炒。
史提芬周
打狗鏟。
味公主
好鏟法。（二人嘅煮法幾乎一模一樣）
唐牛
抗議，佢抄我！
主持
有啲噉嘅事咩？
唐牛
我做乜佢跟住我做乜。
主持
唔係啩？


（唐牛扮鬼臉）


（史提芬周學佢扮鬼臉）
唐牛
嗱！你見到啦！
味公主
比賽係噉㗎啦！好似游水跑步噉，又咪係你做乜佢做乜，有乜好抗議呀？抗議無效！
唐牛
死啦！（將鑊裏面嘅野掟向史提芬周）
史提芬周
多謝！（用鑊接住佢掟埋嚟嘅材料）
唐牛
吓！


（史提芬周將鑊中嘅油灑向唐牛，唐牛揦起有孔嘅剷去擋，塊面畀啲油燙到呱呱嘈）
唐牛
呀！仆街！（再將檯面幾把刀掟向史提芬周，畀史提芬周全部接住。）睇你仲有冇手接！（將最後一把掟出，史提芬周跳起將刀踢返，正中財團老闆）
財團老闆
哎呀！
Richard （）
阿叔！冇事！冇事！刀背嚟咋！刀背嚟咋！
財團老闆
刀背嚟咋咩？超！
唐牛
真係去咗中國廚藝訓練學院？
史提芬周
唔好扮喇！中國廚藝訓練學院即係少林寺嘅廚房。你亦都係少林寺走出嚟嘅叛徒。
唐牛
冇理由嘅！我學藝十年，你只係去咗一個月，冇理由咁勁！
史提芬周
呢啲野好講天分。


（史提芬周回憶喺少林寺再次偷走時）
十八銅人
少林寺十八銅人！
史提芬周
哈！衰鬼！（再度畀毒打）


（冇耐，史提芬周同十八銅人賭錢）
銅人甲
細細哋十吖！
史提芬周
十一隻係嘛？
銅人甲
大呀？
史提芬周
哈哈！
銅人乙
囡呀！
史提芬周
囡呀？我幾時先可以行出呢笪地方呀，兄弟？
銅人甲
二呀！喂，除非方丈話冇野喇！
史提芬周
噉方丈幾時先算數得㗎大佬呀！真係！
銅人甲
你睇吓！（指著掃地名伯）嗰個老野呀，十三歲嗰陣時得罪方丈呀！
銅人乙
係咯！咪一直韞到而家都仲韞緊咯！
史提芬周
即係點呀？
銅人甲
花大吖嘛！即係點呀？鋤大啲呀！炒呀呢鋪！
史提芬周
仆街！欺人太甚呀！（翻檯）
十八銅人
少林寺十八銅人！
史提芬周
呀！（又畀毒打）
史提芬周
（旁白）
唐牛
我唔信！呀！（飛向史提芬周，並一直大叫）
味公主
好輕功，輕功奧妙之處係可以令一個好似海狗咁仲嘅人，飛到老練咁高，其間仲可以鬼晒咁嘈。


（史提芬周揦起摺凳將唐牛打落地，並繼續狂毆）
味公主
好摺凳，折凳嘅奧妙之處係可以藏於民居之中，隨手可得。吓！仲可以坐住佢嚟掩藏殺機，就算畀差人拉到亦都銼你唔入，真不愧為七種武器之首。
主持
喂！喂！打多兩下好喇！仲有三分鐘，因住時間呀吓！（二人又返去繼續煮）


（財團老闆攞出一個搖控器。）
夢遺大師
咪嘈！弊！（在會場外）
史提芬周
弊？點弊呀？（見唐牛走開，知道事有蹺蹊，立刻將手中佛跳牆拋開，畀主持接住，佛跳牆即時爆炸。）
財團老闆
哈哈哈哈哈哈哈哈哈！
主持
佛跳牆整到會爆炸，係唔容許嘅，應該foul你出局㗎喇，不過念在幾有創意幾夠噱，仲有兩分鐘，整過個啦！
唐牛
哈哈哈哈！剩返兩分鐘你整魚生就得，認輸啦儬仔！（發功令火變大）
味公主
好內功！原來係用內力，加速提高溫度，使到原本要燉七七四十九個鐘嘅佛跳牆，家下喺兩分鐘之內就搞掂。
史提芬周
請問大師，一生人食過最好食嘅野係咩野？
夢遺大師
施主，呢個問題應該要問返你自己。（喺會場外）
史提芬周
問我自己？
夢遺大師
冇錯。（喺會場外）
女記者
大師呀大師，你同邊個講緊野呀？
夢遺大師
呢啲係千里傳音。（喺會場外）


（史提芬周全神貫注整叉蛋飯。）
味公主
吓！呢招係？
唐牛
九陰真經？
夢遺大師
錯！呢招係「黯然銷魂手」。（在會場外）
女記者
「黯然銷魂手」。
夢遺大師
呢招係施主由心而發嘅自創招式，有一日，我見到施主好黯然噉，喺度唱歌……
回憶……


史提芬周
（唱）


（會場外）
夢遺大師
施主佢一夜白髮，情深義重，問世間情是何物，直教生死相許，我見施主佢癡心一片，所以我就原諒咗佢。（流淚）
女記者
估唔到大師都係性情中人。（同夢遺大師抹眼淚）


（會場內，史提芬周全力煮叉蛋飯，更將蛋擺喺手掌上煮熟。）
味公主
少林絕學「火雲掌」！
主持
夠鐘，比賽完畢。
味公主
（先評唐牛嘅佛跳牆）
戴龍
嘩！好香呀呵？
廚師甲
係呀！係呀！係呀！
味公主
呢盅就係……
唐牛
超級無敵海景佛跳牆！
味公主
（試咗一啖）好！好！好！呀！依盅由內功燉成嘅佛跳牆，不但火侯十足，而且濃得嚟唔滯，膠得嚟又唔𣲷，九種材料均為極品，足足有九九八十一種變化，不但香味層次不同，而且可以渾然一體，不愧為超級無敵海景嘅佛跳牆！
唐牛
哈哈哈哈哈！
味公主
呢碗係？
史提芬周
黯然銷魂飯。
唐牛
你老醒你！叉飯呀叉飯啦！加多隻荷包蛋畀盡你咪廿二文碗！黯咩然銷咩魂飯呀？咪懶有型呀儬仔！
主持
荒謬！我夠膽講句，喺我面前冇人夠膽講話 懶有型！唔該你靜啲。
味公主
（試咗叉燒飯）叉燒呀！好叉燒呀！我從來未食過咁好味嘅叉燒呀！救命呀！
唐牛
呀！
味公主
叉燒嘅肉汁封喺纖維裏面，好似江河匯聚噉樣，而裏便嘅筋脈畀內力打碎，入口極之鬆化，再配合埋火雲掌煎成嘅糖心荷包蛋，嚿叉燒真係好味到塵世間冇野可以形容得到㗎！點解呀？（行雷）點解呀？（行雷）點解呀？點解我食咗碗咁好食嘅叉燒飯？我第日食唔返點算呀！


（暈了在地，突然流出眼淚）咦！係咩嚟㗎？點解我會流眼淚嘅？有一種哀傷感。
史提芬周
係洋蔥！我加咗洋蔥！
味公主
呀！實在太點題嘞！原來係洋蔥嚟㗎！唔！呢碗飯食到人感動流淚！呀！唔怪得之叫做黯然銷魂飯啦！實在太黯然！實在太銷魂！實在太好嘞！可惜……
味公主
（心諗）：如果唔係我老公唔生性爛滾，畀佢哋捉咗黃腳雞。呀！我又爛賭貪心，畀佢哋捉到我打牌出老千。呀！最慘嘅就係……
Richard （）
（帶住味公主嘅仔）叫大佬吖！
味公主子
大佬！
味公主
（心諗）：連我嘅乖仔都畀佢哋踢埋入黑社會。咁多痛腳畀班衰人楂住嚟要挾我，我……我……
味公主
今晚嘅食神係……唐牛！
財團老闆
唐牛至係食神！Yeah！（眾拍手）
唐牛
講咁多野始終咪又要畀我！
史提芬周
根本就冇食神！
味公主
啊！咩話？
史提芬周
或者人人都係食神！
味公主
咩話？
財團老闆
唔好講咁多！頒獎！
史提芬周
老竇老母、阿哥細佬、條女條仔，只要用心……
味公主
咩話？
史提芬周
人人都可以係食神！
唐牛
條友輸到黐咗線喇！快啲同佢call白車吖！


（天上突然傳出聲音）
觀音
食神！你本來係掌管煮食嘅神仙，因犯天條，而被罰落凡間受三十六劫、七十二難，今日你終於領悟到食嘅真諦，真正得道。（施法令史提芬周著上神仙服）剛才你所煮嘅飯真情流露，連玉帝都深受感動。但係你動用咗神心，洩露天機，本應受罰，但姑念你一往情深，故網開一面。（史提芬周叩頭）
財團老闆
哈哈哈！哈哈哈！史提芬，你都算落本喇！玩到出神仙吓嘩！好！出神仙又睇吓點！（攞出長槍對住觀音開槍）出神仙吖嗱！出神仙吖嗱！
觀音
你隻烏嘴狗，偷食唔守門口，而家要將你打回原形！（施法令財團老闆變成一隻狗）


（唐牛拿住長槍想射觀音）
觀音
你都想試吓哩？
唐牛
冇冇冇冇冇冇！我唔關事㗎！我行過㗎咋！呢！呢度啲人呢，我完全唔熟㗎！尤其是嗰邊楂槍亂咁啡嗰啲呢，我特別唔識㗎！
觀音
廢話！狗都不如！（向唐牛施法）
唐牛
呀！呀！呀！呀！（突然一切回復平靜）
Richard （）
呀！阿叔真係變咗隻狗呀！
唐牛
荒謬！又唔見我有事！幻覺嚟㗎啫！嚇我唔到嘅！
Richard （）
呀！
唐牛
呀！（見到自己身體穿咗個大窿）


（廟街）
相士
咩都有可能嘅！聖誕節吖嘛！額有朝天骨，眼中有靈光，神仙托世呀你！
睇相者
有冇咁多神仙呀？
相士
有！所謂舉頭三尺有神靈，其實通街都係神仙，呢！聖誕老人呀！都係神仙嚟㗎喎！
睇相者
哼！你都越講越離譜嘅！（動身想走）
相士
咪住！神仙唔啱聽咪講返姻緣，睇過，所謂姻緣天注定……


（另一邊）
史提芬周
有噉嘅事？唔係啩？
鵝頭
真係呀！我哋唔去睇比賽呢，都係佢叫嘅！驚你分心喎！
神仙
係呀！
史提芬周
唔係啩？
鵝頭
真係喎！粒子彈呢，畀佢金牙擋住，不得止冇死到，醫生仲幫佢換埋棚牙，順便磨埋塊面，執返企理個嘜頭添呀！
史提芬周
唔係啩？
鵝頭
真係喎！呢，都嚟緊喇！（變返靚靚嘅火雞慢慢行埋嚟）
火雞
啱唔啱睇呀？（史提芬周默不作聲）
鵝頭
喂！啱唔啱睇都講句野吖！
史提芬周
事到如今講多無謂呀！畀返你！（將畫咗兩個心紙卡飛畀火雞）


（劇終）

